---
title: "Blanke ark"
pubDate: 2024-03-04
description: "Jeg starter på nytt"
author: "Truls Henrik Jakobsen"
tags: ["meta", "skriving"]
draft: false
---

I dag slettet jeg _alle_ mine tidligere notater.

> Hvorfor?

Jo fordi de var skrevet mer for andre enn for min egen glede. Med dette mener jeg ikke å si at å dele ting med andre er negativt, det vil jeg absolutt oppfordre til! Men å skrive uten å nyte prosessen selv er ikke for meg. Derfor følte jeg et primalt kall for å begynne på nytt med blanke ark og skrive for _meg_.

Fra nå kommer notatene mine til å være uten system. Å organisere notater som ikke finnes ennå, er ofte utrolig vanskelig og unødvendig komplisert. Jeg kjenner meg selv godt nok til å vite at om jeg hadde laget et system så ville jeg nerd-snipet meg selv såpass hardt at systemet er det jeg ville endt opp med og ingen skriving. Å sette etiketter på ting og sortere dem i bokser er fantastisk moro og utrolig tilfredsstillende, men det øker også terskelen for å faktisk bruke systemet. Siden jeg sliter med å sette meg ned for å skrive, dropper jeg bevisst alle former for system i starten for å legge til rette for min egen suksess.

Arbeidsmåter derimot ønsker jeg å praktisere. Jeg har lyst å integrere "Cult of Done"-manifestet sine prinsipper i måten jeg utforsker og jobber med ting. Det å droppe greie hvis jeg ikke begynner på det i løpet av en uke er en bra regel. Hvis det går en hel uke og jeg man ikke har kommet seg i gang bare 5 minutter, bare dropp det.

Det å kunne si seg ferdig med et prosjekt er gull. Greien din trenger ikke være perfekt for å deles med verden. Den trenger ikke være ferdig en gang, bare si deg fornøyd på et punkt og gå videre til neste greie. En god måte å bli flinkere på er å eksperimentere mye og iterere ofte. Hvis jeg ønsker å lage videoer så burde jeg lage +5 videoer for å lære hva som fungerer og hva arbeidsflyten går ut på istedenfor å jobbe på bare én video i flere måneder. Den éne blir sikkert ganske grei, men tenk hvor god video nummer 5 eller 6 i rekka blir da!

En annen ting jeg også skal gjøre er å tenke gjennom to ting rundt prosjekter jeg har lyst å begynne på; "Hvorfor har jeg lyst å gjøre dette?" og "Hvilke konkrete steg skal jeg ta for å oppnå det?". Som jeg skrev over er det friksjon som gjør det vanskelig for meg å komme i gang med en aktivitet. Hvis jeg har tenkt gjennom disse to spørsmålene og skrevet ned svarene mine så har jeg slagplanen klar og friksjonen blir kraftig redusert. Det er da ingen unnskyldning i "jeg må finne ut av hva jeg skal gjøre og hvorfor", jeg må bare sette meg ned og starte.
