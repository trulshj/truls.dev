---
title: '"Så eh, hva er Visualisering?"'
pubDate: 2025-06-10
excerpt: "En intro til hva jeg velger å bruke to år av livet mitt på!"
isDraft: true
---

Et av de vanligste spørsmålene i et standard small-talk rituale med andre folk er en variant av: "Hva driver du med?". Spørsmålet initierer en liten sosial dans hvor man etter tur deler en halvveis innøvd heispitch om hva jobben din eller studiet ditt går ut på. Hvor inøvd denne pitchen trenger å være avhenger veldig av hvor vanlig yrket ditt er.

Hvis du er HR-ansvarlig hos _Stort selskap AS_ så slipper du egentlig unna med bare det. Folk flest har sånn noenlunde idé om hva en HR-ansvarlig gjør, og de kjenner enten til _Stort selskap AS_ eller vil ikke innrømme at de ikke gjør det.

Min egen pitch pleide å være sånn passe inøvd, siden jeg var utvikler. Enten visste folk akkurat nok til å se for seg at jeg satt i en stol og trykket på et tastatur hele dagen, eller så var de utviklere selv og da måtte jeg følge opp med _hva_ jeg jobbet på, senest var det tunnelsystemer. I 95% av tilfeller var dette tilfredsstillende fordi de aller fleste ikke var _supergira_ på å høre mer om tunnelsystemer, men jeg hadde heldigvis en tertiær-pitch i ermet for de siste fem prosentene.

I fjor høst gjorde jeg en større endring i karrieren min. Jeg tok utdanningspermisjon fra utviklerjobben min og begynte på en mastergrad i visualisering. Og ja – det **du** tenker nå, kjære leser, er du på ingen måte alene om.

Resultatet er at jeg har måttet begynne å jobbe med en helt ny heispitch. En som lar meg delta i denne introduksjonsdansen uten at folk sakte, men sikkert, forvandles til levende spørsmålstegn.

For hva i alle dager er egentlig visualisering?
